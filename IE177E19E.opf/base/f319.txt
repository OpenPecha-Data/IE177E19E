/ /rje btsun rin po che'i rnam thar bzhugs/ // /dpal chos kyi rje khams gsum gyi mgon po rje btsun sa skya pa chen po'i zhabs kyi ze'u 'bru la gus pas phyag 'tshal lo/ /yon
tan me tog phrin las bzang po'i dri/ /gdul bya dag pa'i bung bas legs bsten pa/ /blo gros rgya mtsho thos pa'i chu rgyun gyis/ /yongs gtams chos rje padma'i 'byung gnas
mchog /legs bsam khyod kyi rnam par thar pa'i tshe/ /dam pa'i skye bo gzhan la shin tu dkon/ /de slad 'gro ba'i bla ma khyod dran pas/ /dad pa'i stobs kyis spu ldang mchi
ma g.yo/ /gang zhig khyod kyi phrin las bzang po'i gter/ /rnam par thar pa mtha' dag sus brjod spobs/ /'gro ba rnams la mngon sum gyur pa yi/ /phrin las 'ga' tsam re zhig
'dir bsdu'o/ /'dir bdag cag gi bla ma/ khams gsum gyi mgon po/

byang chub sems dpa' rnams kyi gtso bo/ thar pa 'dod pa rnams kyi 'dren pa/ lam du zhugs pa rnams kyi ded dpon/ rigs pa dang grol ba'i spobs pa thun mong ma yin pa la mnga'
brnyes pas slob ma'i the tshom gyi dra ba rnam par 'dren pa'i ye shes dang / ye shes kyi 'jug yul shes bya rnam par dag pa la dbang 'byor pas/ gnas dang gnas ma yin par
spyod pa la bsnyengs pa mi mnga' ba/ rang dang gzhan gyi grub pa'i mtha' rgya mtsho'i pha rol du byon pas/ sgrub pa dang sun 'byin pa'i cha la rmongs pa'i thib po bsal ba/
chos dang chos ma yin pa rnam par 'byed pa la mkhas pas gdul bya'i rgyud yang dag pa'i lam la sbyor ba'i rtsa lag chen por gyur pa'i dpal sa skya pa chen po de ni/ nges
par rdo rje 'chang chen po nyid yin par the tshom mi za bar rang nyid la nges shes khyad par can skye la/ dam pa'i grogs 'ga' zhig gis kyang gtan tshigs dang bcas pas de
ltar nges shes skyes pa dag 'dug mod kyis/ 'on kyang re zhig skye bo phal mo che la ji ltar snang ba de mdo tsam zhig brjod do/ /de brjod na/ rje btsun chen po 'phags pa'i
gang zag thams cad la grags pa yon tan rin po che du ma'i rgyal mtshan du gyur pa'i bdag nyid chen po 'di/ klu'i rgyal po'i tshul du yum la rmi ltas su bstan nas lhums
su zhugs so/ /gnod pa med cing bde bar gyur la bkra shis pa'i ltas dang / bang mdzod 'phel ba la sogs pa byang chub sems dpa'i rnam par thar pa dang mthun par bltams so/
/cung zad mno shes nas dben pa la dges shing brkam chags med la yon tan gyi cha kho na sgrub pa la brtson pa byis pa'i spyod pa las 'das pa zhig tu gyur te/ de nas dgung
lo brgyad lon pa dang byang chub sems dpa' zla ba rgyal mtshan zhes bya ba'i sdom brtson chen po de las tshangs par spyod pa'i dge bsnyen nos

te/ bslab par bya ba'i phyogs phra ba'i phra ba la yang byis pa nyid nas spyan gyi 'bras bu bzhin 'tsho ba zhig go /dgung lo bcu bzhes pa na byang chub sems dpa'i sdom pa nyi
shu pa la sogs pa du ma dang / gsang sngags kyi sgrub pa'i thabs chen po mtsho skyes la sogs pa'i gzhung don du bcas pa mkhyen nas dgung lo bcu gcig bzhes pa'i tshe/ rang
gi slob dpon rnams kyis gtso byas pa'i mkhas pa rnams kyis zhus pa'i ngor gzhung dang don du bcas pa thugs las gsungs pas/ tshogs pa thams cad ngo mtshar skyes nas blo
gros chen po zhes bya bar btags zhes thos so/ /de nas dgung lo bcuu gnyis bzhes pa na/ tho rangs kyi cha la bcom ldan 'das dges pa rdo rje rgyud gsum gyi puu sti gsol ba'i
mnal lam byung ba dang / de nyid kyi tshe chos thams cad kyi de kho na nyid khong du chud par gyur to/ /de'i tshe rtsa ba'i rgyud brtag pa gnyis pa gsung bar bzhed pa
na bla ma sa skya pa chen po sku gshegs/ de'i 'dad la phyogs ris kyi dge ba'i bshes gnyen chen po rnams spyan drangs nas dus gsum khegs so zhes zer ba'i chos 'khor dang
sbyin gtong rgya chen po mdzad pa'i dus su rang gi slob dpon du gyur pa gnyan dang zhang la sogs pa dag gis gtso byas pa'i mkhas pa rnams kyis zhu ba phul ba'i ngor brtag
pa gnyis pa thugs las gsungs pas thams cad ngo mtshar skyes te 'ga' zhig gis ni sprul pa zhig yin nges kyi so so skye bo la 'di'i blo gros 'ong mi srid ces zer/ 'ga' zhig
bla ma sa skya pa chen po nyid 'phags pa 'jam dpal gyi sprul pa yin pas des rgyud byin gyis brlabs pa'o zhes zer/ 'ga' zhig bla ma sa skya pa chen po des 'phags pa 'jam
dpal gyi zhal gzigs pa'i byin rlabs kyi rgyun yin nges zhes zer/ mdor na so so'i skye bo rang rgyud pa la de lta bu'i rnam par thar

pa 'ong mi srid par thag bcad ces thos so/ /de nas slob dpon gcen rin po che bsod nams rtse mo'i zhal snga nas/ nga'i dbus su phyin nas pha rol tu phyin pa la sogs pa'i sde
snod dang / dbu tshad kyi rigs mtha' dag nyan nas 'ong pas khyod kyis sa skyar sdod la bshad pa gyis shig ces rgyas btab nas gshegs so/ /de ltar dgung lo bcu gsum nas gsang
sngags kyi gzhung gi bshad pa mdzad cing bzhugs so/ /gdams ngag bla ma'i bka' rgya lo dgur mdzad pa la/ lo bcu gsum gyi bar du ma gsungs zhes gsung ngo / /yang sngar
gsan pa'i chos rnams 'dris par bya ba'i phyir dang 'jig rten gyi lugs dang mthun par bya ba'i phyir gzhung 'chad pa'i bar rnams su rang gi slob dpon gzhan dang gzhan rnams
las gzhung lugs tha dad pa du ma yang gsan te/ de yang rnal 'byor bla na med pa la dges bla ma chen po'i dngos slob slob dpon zhang gcung par bzhugs pa la/ pa rdo rje rtsa
ba dang / bshad pa'i rgyud mtha' dag dang / 'grel pa sgrub thabs yan lag dang bcas pa'i bshad srol mi 'dra ba du ma dang bcas pa dang / yang bde mchog 'khor lo rtsa ba
dang bshad pa'i mkha' 'gro rgya mtsho ma gtogs pa'i/ rgyud yan lag dang bcas pa mtha' dag dang / dpal gsang ba 'dus pa 'phags skor rgyud gsum 'grel pa yan lag dang bcas
pa dang / slob dpon 'jam pa'i rdo rje zhes bya ba las/ yang ye shes zhabs kyi skor la rgyan dang dza yan la sogs lar ni rgya pod nyi shu rtsa bdun gsan gsung ngo / pa yan
lag dang bcas pa dang / yang sumbha lo tsA ba zhes bya ba la bla chen la ma gsan pa'i/ ye shes zhabs kyi bye brag sman pa'i zhabs kyi rgyud 'grel man ngag dang bcas pa
dang / zhal gyi lung yan lag dang bcas pa/ thugs rnams dang gzungs gra lnga'i gzhung bshad gdams ngag dang bcas pa dang bla ma ba ri lo tsA ba'i bshad srol bla ma sa skya
pa chen po la brgyud pa'i 'phags pa dkon mchog

brtsegs pa dang / sangs rgyas phal po che la sogs pa'i bshad srol nyams su blangs pa dang bcas pa gsan/ yang paNDi ta dza ya se na zhes bya ba yongs su rdzogs pa'i mkhas pa
chen po de las/ sgra'i gnas cung zad cig dang / mkha' 'gro rgya mtsho rtsa 'grel dang / sdom 'byung yan lag dang bcas pa dang / sgrub thabs zab mo nye bar mkho ba'i man
ngag du ma gsan no/ /su chud cing 'dris par mdzad do/ /yang gshin rje'i gshed rgyud gsum yan lag dang bcas pa man yang slob dpon zhang chung lo tsA ba zhes bya ba las/ rje
btsun rdo rje 'jigs byed kyi dbang bskur nos nas/ rdo rje 'jigs byed dang gshin rje gshed kyi rgyud man ngag dang bcas pa gsan/ yang rgya gar gyi rnal 'byor pa a ba dhU
tI pa zhig la'ang gshin rje'i gshed kyi man ngag dang gzhan yang nye bar mkho ba mang du gsan/ ngag gi gnad du ma dang bcas pa dang / dpal dus kyi 'khor lo phyi nang gi
rtsis man ngag dang bcas pa dang / mtshan yang dag par brjod pa 'grel pa gsum yan lag dang bcas pa dang / de dag gi man ngag gi phyogs mtha' dag dang bcas pa thugs su chud
par mdzad do/ /gzhan yang rnal 'byor gyi rgyud dge ba'i bshes gnyen gnyag ces bya ba las 'phags pa de kho na nyid bsdus pa/ 'grel pa de nyid snang ba dang bcas pa dang
/ rdo rje rtse mo dang / dpal mchog dang po dang / ngan song sbyong rgyud la sogs pa rnal 'byor gyi rgyud yan lag dang bcas pa gsan cing thugs su chud par mdzad do/ /gzhan
yang spyod pa'i rgyud la/ mi g.yo ba rtog pa chen po la sogs pa mang po zhig gsan cing thugs su chud par mdzad do/ /gzhan yang bya ba'i rgyud la gsang ba spyi rgyud dang
/ dpung pa bzang po de dag kyang bla ma sa skya pa chen po dngos las rgyud dang / gdams ngag gi

lung thob pa phyis nan tan du zhus pa ni/ slob dpon zhang dang / slob dpon 'jam pa'i rdo rje dang / sum pa lo tsA ba dang / dge bshes gnyag la sogs pa rnams las gsan te/ de
thams cad bla ma chen po dngos kyi slob ma yin no/ /la sogs pa du ma zhig gsan cing thugs su chud do/ /gzhan yang slob dpon gzhan dang gzhan rnams las pha rol tu phyin pa'i
gzhung gi mdo dang / bstan bcos kyi cha du ma dang / gsang sngags kyi gzhung phran tshegs rnams dang / man ngag gi bye brag dpag tu med pa gsan pa'i tshul rnams ni bsngo
yis mi lang bas yi ger ma bris so// //'di'i mdzad pa phrin las ni/ spyir bdag cag gi blo'i yul las 'das pa zhig go /'on kyang gtso bor sgrub pa nyid la thugs gzhol ba'i
rim pa gnyis la brtan pa chen po thob pa'i nges pa'i shes pa skyes la/ de nas bshad pa mdzad pa ni/ gzhung ji ltar dka' zhing sngar ma 'dris pa yin du zin kyang snga blta
mi mdzad par gang 'chad kyang gzhung dang don gyi cha la thams cad mkhyen pa'i gsung g-i rnam par thar pa bzhin no/ /de'i phyir slob ma dam pa'ang mang du bskrun par
gyur to/ /gzhung rtsom pa la ni phul du phyin pa zhig ste/ 'di'i rtsom pa mtha' dag rim gyis brjod bde zhing gzhan gyis rtogs par sla la gnyis ka la rna bar snyan pa kho
na 'byung ba zhig ste/ 'phags pa 'jam dpal dang / rje btsun mi g.yo ba dang / kye rdo rje'i dhaNDa ka la sogs pa'i bstod pa rnams kyi tshig dang don dang rgyan la sogs pa'i
snyan dngags ni sdeb sbyor byed pa gzhan la ma mthong la/ bstan bcos chen po mdzad pa rnams kyang gang zag gi blo dang bstun nas sdeb sbyor gtso bor mi mdzad par phan
pa nyid lhur mdzad mod kyi 'on kyang mkhas pa rnams kyi yid 'phrog par mdzad pa zhig go /des bstan bcos ji srid mdzad pa yang mtha' yas pa'i phyir 'dir ma bris so/ /yang
gzhan gyis brtsad cing dris pa na/ chos dang mthun par lan 'debs pa ni spobs pa thogs pa mi mnga' bar rigs pa dang lung gi pha rol gyi log par rtog pa sel ba ni/ rtog ge
ba chen po sgra'i cha la ma rmongs pa dag kyang ba spu ldang ba zhig go /ngo mtshar ba'i khyad par thob pa yang yi dam gyi lhas byin gyis brlabs pa dang / bsams na

shes pa'i mngon par shes pa la sogs pa dang / nang du yang dag par 'jog pa la sogs pa bsam gyis mi khyab par bdag cag la nges shes yod mod kyi/ 'on kyang bkas ma gnang bas
ma bris so/ /gzhan yang bla ma la gus pa ni/ rje bla ma yab sras nges par rdo rje 'chang yin pa la the tshom mam yid gnyis gtan mi mnga' ba yin par nges la/ de'i phyir de
dag zhal bzhugs pa na sku gsung thugs ji ltar mnyes pa bzhin bsgrubs nas tha na kyal ka'i phyir yang gsung mi ldog la/ sku 'da' ba'i tshe na yang bdag nyid glud du gtong
ba'i bar du mdzad la/ sku 'das nas kyang mchod pa'i phyir bla ma sa skya pa chen po'i 'dad la phyogs kyi dge ba'i bshes gnyen chen po rnams spyan drangs nas chos 'khor chen
po mdzad de/ 'bum lnga bcu tsam/ nyi khri brgya sum cu lhag tsam cig /dkon mchog brtsegs pa brgyad cu lhag tsam cig dang / de la sogs pa chos dang zang zing brjod kyis
mi lang pa ding sang gi bar du yang skye bo rnams kyis snyan grags sgrogs par mdzad la/ yang slob dpon gcen rgya gar du lo tsA slob pa la ma ga dhar sku gshegs pa'i 'dad
la yang / lo paN spyan drangs pa'i chos 'khor mdzad nas chos dang zang zing gi sbyin gtong rgya chen po mdzad do/ /yang slob dpon rin po che sku 'das pa na phyogs kyi dge
ba'i bshes gnyen rnams spyan drangs nas chos 'khor chen po mdzad de/ 'bum cha sum cu so bdun/ nyi khri brgyad cu tsam/ dkon mchog brtsegs pa lnga bcu tham pa/ gser gyi
brgyad stong pa dang / 'jam sdud la sogs pa bdog pa thams cad btang ste/ tha na na bza' dang / zhal bu tshun chad btang ba dang / yang slob dpon gcung sku 'das pa na phyogs
kyi dge ba'i bshes gnyen rnams spyan drangs nas/ 'bum cha sum cu rtsa lnga/ nyi khri brgya nyi shu tsam/ dkon mchog brtsegs pa sum cu/ gser

gyi brgyad stong pa gsum/ de la sogs pa chos dang zang zing gi sbyin pa dpag tu med pa mdzad do/ /yang de dag thams cad la/ sku gdung gi bzhugs sa gser gyi gdung rten dang
/ gser gyi bkra shis sgo mangs dang / gser gyi sku gzugs la sogs pa mdzad nas bla ma dang mched zla thams cad kyi thugs dgongs thams cad 'grub par mdzad pa yin no/ /phrin
las gzhan yang gtsug lag khang mang du bzhengs pa dang / de bzhin gshegs pa'i sku gzugs rin po che las grub pa du ma dang / rgyal ba'i gsung rab mdo sde dang rgyud sde 'gyur
ro cog phal mo che rin po che las bzhengs pa dang / chos bzhin sgrub pa'i dge 'dun brgya rtsa brgyad zhabs 'bring mdzad pa'i thugs dgongs mdzad nas yo byad phal cher
bsgrubs pa dang / de ltar dkon mchog gsum gyi nye bar mkho ba mchod pa'i bkod pa dang / mar me'i phreng ba dang / chen po la 'os pa'i gdugs dang / rol mo'i cha byad du ma
dang / bla bre dang / lhab lhub kyi bkod pa mtha' dag bde bar gshegs pa'i bstan mi nyams shing 'phel bar bya ba'i don kho na mdzad do/ /gzhan yang shes rab kyi pha rol
tu phyin pa 'bum rin po che dang snag tsha 'dres pa phyed dang sum brgya lhag pa cig phyag tu byung ba la brgya tsam zhig bla ma'i gdung rnams sa skya'i gtsug lag khang na
bzhugs pa la phul/ gzhan dang gzhan rnams ni dge ba'i bshes gnyen gzhan dang / gtsug lag khang gzhan rnams su phul lo/ /de la sogs pa phyogs gzhan rnams la yang dpag tu
med cing yod byad rnams kyang ji snyed cig byung yang bla ma dkon mchog gi phyir phul ba dang / mgon med pa rnams la btang nas bde ba can du gshegs pa na/ gdan dang na bza'
phrug gcig ma gtogs pa gser til 'bru tsam mam/ yo byad gzhan bre gang ri ba ma bzung ba de'i steng du bun skyi mdzad nas gnang ba gser srang sum cu lhag dang

bcas pa zug ste 'di ni ngo mtshar ba yin no/ /de la sogs pa'i rnam par thar pa ni brjod kyis mi lang ba'i phyir 'dir re zhig ma brjod do/ /gzhan yang bdag nyid chen po 'dis
mtshan yang dag par brjod pa zhal thon du mdzad pa na/ lan gnyis mnal lam du byung ba'i rjes su 'phags pa 'jam dpal gyi mtshan yang dag par brjod pa skye ba bdun gyi bar
du yid dam gyi lha'o zhes mnal lam du byung nas skye ba dran pa'i tshul 'thad pa dang bcas pa rmis so zhes gsungs te/ 'di la nges pa'i shes pa kho bo cag la skyes te/ cis
mngon zhe na/ mtshan yang dag par brjod pa ma bzung bar thugs la shar nas zhal thon du mdzad pa mngon sum du mthong ba dang / mtshan yang dag par brjod pa bton pa'i phan
yon skye ba dran pa dang / bstan bcos mtha' dag la 'jigs pa med cing smra mkhas pa dang / shes nyan can dang / le lo med pa la sogs pa dang / sngon ma thos pa'i bzo dang
/ sgyu rtsal dang / gzhan yang mngon par shes pa'i shes pa thams cad don dang yi ge'i sgo nas shes pa dang / tshul khrims dang 'tsho ba yongs su dag pa la sogs pa'i phan
yon ji ltar bshad pa rnams 'dug pa mthong ba dang / gzhan yang nges pa'i shes pa khyad par can 'ga' zhig skyes mod kyis 'dir ma smras so/ /gzhan yang byang phyogs na 'jig
rten gyi khams dpag tu med pa 'das pa na/ 'jig rten gyi khams gser mdog can zhes bya bar de bzhin gshegs pa gser 'od rnam par rtsen ba'i dbang phyug rgyal po zhes bya
ba'i sbyin bdag 'khor los sgyur ba'i rgyal po bsod nams mtha' yas zhes bya bar 'byung bar 'gyur la/ bdag gi bla ma chos kyi rje chen po 'di de'i sras gling bzhi sum cu rtsa
gsum gyi phyed dang bcas pa la dbang mdzad pa'i 'khor los sgyur ba'i rgyal po yon tan mtha' yas zhes bya bar 'gyur

bar lung bstan pa dang / yang rje sa skya pa chen po yab sras kyis kho bos khyod la lam gyi rgyus bstan to zhes gsungs nas/ dbang bzhi pa'i lam thugs su chud de/ nyid kyis
slob ma rnams la kho bo'i rje btsun chen po sa skya pas stag byang chub sems dpa' la bstan pa'i lam gyi rgyus ngas legs par shes pas khyed 'gro ba yod na bstan/ nga re zhig
byang chub sems dpa' zhu byas kyi lam la 'gro zhes gsungs nas 'khor tshom bu gcig dang bcas te gshegs pa dang / yang rje sa skya pa chen po nyid kyis buu ngas chos ji
snyed cig bstan pa thams cad bsdus na 'di yin pas legs par nyon cig /byang chub sems kyi bdag nyid dngos/ /dang po chos nyid gdan du bya/ /'byung ba rlung la spar 'dzin bya/
/gtum mo'i me drod rab tu bskyed/ /byang sems chu rgyun dbu mar gzhug /sa sogs 'byung ba dbang du sdud/ /ye shes lnga ni mngon gyur nas/ /'chi ba med pa'i gnas thob bo/
/zhes gsungs pa dang / phyi nang gi rten cing 'brel par 'byung ba thams cad thugs su chud pa dang / yang mkha' 'gro ma 'ga' zhig mkha' spyod du spyan 'dren pa yin zhes
zhu ba na phyir bzlog pas nang gi bar chad kyi 'gro ldog gi dmigs phyed pa dang / gzhan yang rmi lam na chos kyi sgo du ma gtan la phab cing rgyu 'bras kyi 'gro ldog la
the tshom bcad pa dang / lha dang klu la sogs pas the tshom dris pa dag ji lta ba bzhin the tshom sel nus pa dang / lha dang klu la sogs pa dgos pa khyad par can byung ba'i
tshe ji ltar bsgo ba gus pas nyan pa dang / shin tu lkog tu gyur pa go bar ma nus pa dag gus pas zhus na the tshom gyi dra ba gtan nas sel ba dang / nyid kyis kyang rtogs
par dka' bas 'ga' zhig dgos pa khyad par can mthong ba'i tshe/ mchod pa'i khyad par dang bcas pas gsol ba btab nas zhus na rnal 'byor gyi dbang phyug nyid kyis dngos

su ston to zhes gsungs pa dang / de la nges par de ltar yin pa'i nges shes kyang skyes so/ /gzhan yang chos rje sa skya pa chen po'i rnam pa nyid 'khor byang chub sems dpa'
chen po brgyad kyis bskor ba'i dbus na bzhugs pa gzigs/ bcom ldan 'das dgyes pa rdo rje 'khor lha mo brgyad kyis bskor ba'i sprul pa'i dkyil 'khor g.yas na bzhugs pa dang
/ de bzhin gshegs pa shAkya thub pa 'khor kun shes kauNDi nya la sogs pa dgra bcom pa brgyad kyis bskor ba g.yon na bzhugs pa'i bkod pa rnam par 'phrul pa chen po mngon
sum du bstan nas khyod rab tu byung na su la rab tu byung / dbang bskur ba len na gang la dbang len zhes gsungs pa dang / bdag rab tu byung ngam dbang bskur len na mkhan
por gyur pa dang / rdo rje slob dpon du gyur pa ni chos kyi rjer gyur pa khyod nyid do zhes zhus pas/ de kho na bzhin te khyod kyis legs par rtogs pa de kho na bzhin no
zhes dbugs dbyung nas lung bstan pa dang / gzhan yang 'di ltar thos te/ bdag cag gi chos kyi rje 'di sku gshegs pa'i dus kyi dgung lo gnyis kyi gong rol na/ bde ba can gyi
zhing khams su spyan 'dren pa lha'i pho nya'i bkod pa dpag tu med pa rnams la rnam grangs du ma'i sgo nas phyir bzlog go /de nas yang lo gcig gi gong rol du lha'i tshogs
dpag tu med pa dag 'jig rten gyi khams mi mjed 'di'i mi bsngags pa brjod de/ bde ba can gyi bsngags pa dpag tu med pa brjod pa'i sgo nas spyan 'dren par brtson pa rnams
la/ kho bo 'jig rten gyi khams bzang ba la chags pa mi skye/ ngan pa la mngon par mi dga' ba med la/ sangs rgyas kyi zhing yongs su sbyong ba la 'jig rten gyi khams dman
pa nyid khyad par du 'phags pa yin zhing / gzhan yang bdag la nye bar ltos pa'i mgon med par

yang 'ga' zhig yod pas khyed btang snyoms su mdzod ces bya ba la sogs pa rnam grangs du ma'i sgo nas bzlog /yang zla ba 'ga' 'das pa na de bzhin du bkod pa rgya chen pos spyan
'dren pa yin zhes snga ma bzhin rgyas par zhu ba na/ snga ma bzhin bzlog go gsung / de nas zhag bcu bdun 'das pa na ci nas kyang bde ba can du gshegs so zhes smra zhing
bkod pa dag kyang ston par byed pa na/ bde ba can gyi bkod pa dag kyang rgya chen por gzigs shing mngon sum du gyur to/ /de'i tshe 'jig rten pa rnams kyis mngon sum du
mthong bas sa g.yo ba dang / phyogs kun tu sgra chen po yang nas yang du grag par gyur to/ /'od kyi phung po yang phyogs kun tu 'phro bar snang ngo / /de nas zhag bcu bdun
la bab pa'i tshe/ byi ba'i lo khra'i zla ba yar ngo'i tshes bcu gnyis kyi srod kyi dus su phyi rol na 'khod pa'i skye bo 'ga' zhig gis kyang spyan 'dren pa'i lha tshogs
dpag tu med pa mthong zhes thos la/ zhabs drung na bzhugs pa 'ga' zhig la yang de lta bu'i snang ba shar bar gyur to/ /yang tho rangs kyi cha la zhabs drung na tsog tsog
por 'dug nas gsol ba btab pas cung zad gnyid pa'i tshe bde ba can nas 'ong zer ba'i lha tshogs dpag tu med pa nam mkha'i gtos khyab pa'i gdugs chen po rin po che'i dra
ba dang / dra ba phyed pa sna tshogs 'phyang bzhin pas kun nas bskor ba rin po che'i seng ge'i khri kun nas brjid cing mdzes pa rgya che ba rin po che'i rgyan dang me tog
chun bu du ma nam mkha' la gtor cing 'bab pa dang / lding ba dang / rol mo'i bkod pa dpag tu med pa/ sngon chad blo yul du ma byung ba'i bkod pa chen po dang / gzhan yang
dri dang / phreng ba dang rgyal mtshan la sogs pa du ma dang bcas pas chos kyi rje chen po bde ba can du spyan 'dren zhes zer ba la/ rmi lam rmi ba po des gsol ba btab
cing bzlog pa na/ re zhig mi smra ba'i tshul

gyis de dag 'khod par gyur to/ /der rje btsun nyid la gsol ba btab pa na/ rje btsun nyid kyang gshegs pa la spro bar snang ngo / /der des dang po byang phyogs kyi 'jig rten
gyi khams gser mdog can du gshegs so zhes gsungs pa dang mi 'gal lam zhes zhus pas/ de lta mod kyis gsar du spyad pa'i las khyad par can 'ga' zhig gis thog mar bde ba can
du 'gro zhes gsungs nas de'i rjes la khyod kyang bde ba can gyi bkod pa la ltos shig gsungs nas phyag gis brda sprad pa na des kyang mthong ste rin po che'i shing ljon
pa dang / baiDUrya'i sa gzhi la sogs pa bkod pa chen po yid 'phrog par snang ngo / /de nas rnam thar 'ga' zhig gsung ba la sad pa na brjed/ de la drung na yod pa'i dge slong
zhig na re/ ngas khyed dngos su mthong ba las gnyid du song ba zer mod kyis/ 'on kyang rmi lam yin par de nyid kyis shes so/ /de'i tshe nyid kyis mchod pa'i phrin las
kyang mdzad/ yan lag bdun pa sngon du 'gro bas de bzhin gshegs pa'i dkyil 'khor gyi 'khor lo bsgom pa'i ting nge 'dzin rgya chen po yang mngon du mdzad nas/ zhabs drung
na 'khod pa 'ga' zhig la/ re zhig kho bo bde ba can gyi zhing du 'gro bar 'dug /de nas yun ha cang yang mi ring ba zhig bde ba can du bsdad nas byang phyogs kyi 'jig rten
gyi khams gser mdog can du sngar bshad pa'i tshul gyis 'khor los sgyur ba'i cha byad du byas nas sangs rgyas kyi zhing yongs su sbyong bar byed/ de nas skye ba gsum pa'i
lus de la brten nas/ lus de ma spang par phyag rgya chen po mchog gi dngos grub thob tu re ba yin zhes gsung ngo / /de nas gsang sngags kyi rten cing 'brel bar 'byung ba
zab mo 'ga' zhig la thugs rtse gcig tu mdzad de/ bde ba can du gshegs par gyur to/ /de la bdag

cag gi rig pas dpyad na sngar bar dor 'grub pa lung bstan pa de bar dor mthong ba'i lam gyi ye shes thob ste/ sa dang po rab tu dga' ba mngon du bsgrubs nas bde ba can du gshegs
la/ de nas gnyis pa dri ma med pa thob par mdzad nas 'jig rten gyi khams gser mdog can du gling bzhi la dbang ba'i 'khor los sgyur ba'i cha lugs 'dzin par 'gyur te/
mdo sde sa bcu pa las/ sa gnyis pa thob pa'i byang chub sems dpa' phal cher gling bzhi'i 'khor los sgyur ba'i rgyal por 'gyur ro zhes gsungs pa'i phyir ro snyam mo/ /de
ltar bdag nyid chen po de mya ngan las 'das nas sems can spyi mthun gyi bsod nams zad par gyur te/ sngon mi rabs su lo nyes pa byung ma myong ba'i yul thams cad du/ sad dang
ser ba dang / rlung dang char pa rnams kyis lo nyes par gyur/ nad kyi rigs sna tshogs pas sems can gyi rigs sna tshogs pa gtses/ 'khrug pa dang / mi ngas rnams kyis 'jig
rten ma rungs par gyur to/ /byang chub sems dpa' chen po dag 'das pa na/ 'di lta bu'i mi 'dod pa byung ba chos nyid yin te/ sngon rgyal po zla 'od kyis dbu byin pa na/
'dzam bu'i gling gi mi thams cad kyi mgo bo'i rgyan dus gcig tu sa la lhung zhing / sa g.yos pa dang / skar mda' ltung ba dang / bkra mi shis pa sna tshogs byung nas mi
thams cad tshe'i dus byas nas lha'i gnas su skyes so zhes grags pa dang / de bzhin du byang chub sems dpa' phal che ba la de ltar 'byung bar gsungs la/ gzhan yang 'phags
pa klu sgrub 'das nas lo bdun mi ngas byung bar grags la/ chos rgyal mya ngan med pa 'das pa na mi ngas chen po byung ba dang / bod yul 'dir yang rgyal po khri srong sde
btsan 'das pa na lo nyes dang 'khrug long byung ba dang / rgyal po ral pa can 'das pa na mi ngas chen po byung zhing dam pa'i chos

nub pa dang / de bzhin du jo bo rje dang / rngog lo tsA ba la sogs pa 'das pa na lo nyes pa dang mi ngas chen po byung bar thos la/ rje sa skya pa chen po nyid 'das pa na yang
de bzhin du gyur to zhes grags te/ 'di ltar 'byung ba'i rgyu mtshan yang / gang zag dam pa de 'jig rten du byon pa na/ de'i bsod nams kyis 'jig rten thams cad bde bar
'tsho zhing / gzhan du gshegs pa na 'jig rten 'dir mi dge ba 'byung ba chos nyid yin pa'i phyir ro/ /de nas sku yol ba'i dgun phyi ma byi ba'i lo rgyal gyi zla ba la/ sde
snod 'dzin pa shAkya'i dge slong kun dga' rgyal mtshan dpal bzang po la sogs pa chos las skyes pa'i sras rnams kyis lag len byas nas phyogs ris kyi slob mar gyur pa'i dge
ba'i bshes gnyen dang / slob bzhin pa'i grwa pa rnams dang / yon bdag dang 'khor du gtogs pa rnams kyis ma bkral bar rang rang gi bdog pa thams cad mchod pa'i phyir phul
te/ 'ga' zhig gis khri tsho dbul btab/ de bzhin du stong phrag lnga dang / bzhi dang / gsum la sogs pa nas/ lnga brgya dang / bzhi brgya dang / sum brgya dang brgya dang
tha mas kyang bcu las mi nyung ba phul lo/ /de nas phyogs ris kyi dge ba'i bshes gnyen rnams spyan drangs nas/ sde snod mtha' dag gsung pa'i chos kyi 'khor lo chen po
btsugs te yo byad rgya chen pos 'tsher 'grib med par bag yangs su spyod cig ces pa'i bsgo nas zad len du phul te/ sde snod rin po che gsum la 'chad pa dang rtsod pa'i grwa
chen po btsugs nas bde bar gshegs pa'i bstan pa la bya ba rgya chen po byas so/ /de nas rgyal gyi zla ba zad la khad pa na/ gtsug lag khang chen po rnams dang / dge ba'i
bshes gnyen rnams dang / dge 'dun stong phrag bdun las mi nyung ba rnams la chos kyi 'khor lo rin po che bskor ba'i yon phul te/ de yang

che lang tsam zhig brjod na yum rgyas pa kha yar ba ma yin pa'i tshang nges pa lnga bcu nga gcig /nyi khri brgya lnga bcu nga mdun/ dkon mchog brtsegs pa sum cu so gcig /gser
gyi brgyad stong pa dgu/ snag tsha'i brgyad stong pa lnga bcu nga lnga/ rin po che'i 'jam sdud brgya dang lnga bcu nga dgu/ gzungs 'bum dang / khri brgyad stong pa dang
/ khri pa dang / tog gzungs dang / lugs sku dang / gdung rten la sogs pa'i rten du ma dang / rta112/ 'bri gnag bong bu ba glang sdom pa 238dang / gzi g.yu 77dang / go khrab
31dang / snam 131gos dang / dar yug zab 103dang / tshos bur dang / sha mar dang / tshwa bal dang de la sogs pa bsngo yis mi lang bas bsnyen bkur te mnyes par byas so/
/de ltar 'bul ston bu ram dang mar la gser srang brgya bdun cu lhag cig /sha khog pa phyed dang nyis stong lhag cig /nas snga phyi la khri tsho gcig dang stong tsho bdun
tsam bal Tang stong dgu brgya gzhan yang 'phral gyi thab ka la zad pa rnams rtsi ma shes nas ma bsngos te/ chen po byas pa'i nyin par bya ba ches pa'i stobs kyis nyi ma
gnyis dgos so zhes phal cher zer ba la 'jig rten pa thams cad thun mong du nyi ma shin tu ring bar gyur te/ nyi ma gnyis mthud pa bas kyang ring bar gyur nas bya ba thams
cad nyi ma phyed cung yol ba la rdzogs te/ de nas nyi ma gcig gi yun pas ring par gyur nas 'jig rten pa thams cad ngo mtshar skyes so/ /lag len byed pa rnams kyang ngo
mtshar bas gus pa yang skyes so/ /mdor na 'di'i rnam par thar pa la/ tshogs pa thams cad kha mthun par dus gsum khegs so zhes zer ba snang mod/ ma 'ongs pa na ci 'byung sus
shes/ 'das pa dang da ltar ba la chos kyi 'khor lo 'di bas che ba lta zhog /mnyam pa'am mnyam du cha ba yang ma byas par dpyod pa dang ldan pa thams cad kyis shes par
gsal lo/ /sku tshad kyi gser sku gser srang brgya nyi shu tsam gyis bsgrubs pa dang / de lta na yang dpal sa skya pa 'khor dang bcas pa'i tshe rabs 'di dang pha rol gyi phun

sum tshogs pa thams cad chos kyi rje chen po nyid las re bas rang gi lus dang srog phangs pa lan brgyar btang yang yid tshim pa med cing bka' drin mi 'khor yang re zhig bdag
cag rnams kyi stobs yod tshad de tsam zhig tu bas so/ /dus de'i tshe de bzhin gshegs pa dgongs pa yongs su mya ngan las 'das nas lo du lon ce na/ 'di ltar sangs rgyas kyi
bstan pa lo lnga stong gnas pa la lnga brgya pa phrag bcur 'gyur te/ lnga brgya pa dang po la dgra bcom pa thob pa mang / gnyis pa la phyir mi 'ong ba thob pa mang / gsum
pa rgyun zhugs thob pa mang ste 'bras bu'i dus gsum mo/ /lnga brgya pa phrag bzhi pa la lhag mthong sgom pa mang / lnga pa la ting nge 'dzin sgom pa mang / drug pa la
tshul khrims la gnas pa mang ste sgrub pa'i dus gsum mo/ /bdun pa la mngon pa la spyod pa mang / brgyad pa mdo sde/ dgu pa la 'dul ba la spyod pa mang ste lung gi dus gsum
mo/ /de yan chad bstan pa yang dag pa'o/ /lnga brgya pa phrag bcu pa ni rtags tsam 'dzin pa ste/ 'di la lnga brgya tha ma'o zhes 'byung ste/ de man chad de bzhin gshegs
pa 'di'i bstan pa mi 'byung ngo / /lo du lon pa ni spyir rgya gar gyi lugs la byi ba la sogs pa'i ming btags pa'i bcu gnyis skor du brtsi ba ni med/ dpal dus kyi 'khor
lo nas rab tu skye ba la sogs pa drug cur brtsi ba zhig yod de thams cad la thun mong du ma grags pas/ phal che ba la grags pa rgyal po chen po de dag gis lo tshigs brtsi
ste/ de yang 'di ltar rgyal po bsod nams can grags pa dang / bsod nams 'dod pa dag gis mnga' ris su gtogs so cog gi bu lon rgyal pos sbyangs nas sngar zong du spyod pa dag
bor te/ zong gsar pa la rang gi ming gis btags nas spyod pa'o/ /de nas bzung ste rim gyis brtsi ba yin no/ /'di'i gtam ni lugs chen

po zhes bya ba las/ g.yul brtan 'og tu nyis stong lo/ /dga' byed 'og tu brgyad brgya ste/ /zla srung nyis brgya sum cu gcig /brjed mang bdun brgya nyi shu bzhi/ /bal gnas brgyad
brgya bcu rtsa bzhi/ /go cha nyis brgya bzhi bcu gnyis/ /zhes 'byung ngo / /de la brten te brtsis na yul dbus sgra ngan gyi bu brgya'i gcen 'thab dka' zhes bya ba byung
zer kyi rgyal po yul 'khor skyong gi bu brgya'i gcen sgra ngan gyi bu zhes bya ba byung ba nas rtsod pa'i dus kyi mgo zug ste/ de'i dgra zla rgyal po skyabs bseng gi
bu lnga'i gcen g.yul ngor brtan pa zhes bya bas lo bcos nas lo nyis stong du nye ba'i tshe de bzhin gshegs pa shAkya thub pa byon no/ /'di la 'ga' zhig de bzhin gshegs pa
rgya nag gi lugs kyi byi ba'i lo yin la/ dgung lo brgyad cu gya gnyis bzhes nas bya'i lo la 'das zhes zer ba ni ma dag pa yin no/ /'o na ji ltar yin zhe na dpal dus kyi
'khor lo'i ming gis btags na rab tu skye ba la lhums su zhugs nas 'byor pa la bltams so/ /rgya dang bod kyi lo'i ming gis btags na me mo yos la lhums su zhugs nas sa pho
'brug la bltams so/ /chu pho stag la mngon par rdzogs par sangs rgyas nas me mo phag gi lo rdzogs nas/ sa pho byi ba'i mgo brtsams pa'i mtshams la yongs su mya ngan las
'das so/ /de nas sa pho byi ba nas brtsams te/ brgya sum cu so bdun na rgyal po dga' byed byung ngo zhes rtog ge 'bar ba las 'byung ngo / /rgyal po des lo bcos nas lo brgyad
brgya na rgyal po zla srung byung ngo / /des lo bcos nas nyis brgya sum cu so gcig na rgyal po brjed mang byung ngo / /des lo bcos nas bdun brgya nyi shu rtsa bzhi lon
pa nas 'phro bzung ste brgyad brgya bcu bzhi lon pa na bal por rgyal po 'od zer go cha byung ngo / /des lo bcos nas nyis brgya bzhi bcu rtsa gnyis na bod kyi rgyal po khri
gtsug

sde btsan byung ngo / /de yang blon po chen po dang zhang khri 'bum rje stag nya la sogs pas rgya drug spang skong nas 'jal dum tshus gsol te/ chu pho stag gi lo la rgya dang
'jal dum byas/ chu mo yos bu'i lo la hor dang 'jal dum byas te/ chu pho stag gi lo 'di phan chad la sangs rgyas mya ngan las 'das nas lo nyis stong dgu brgya lnga bcu
rtsa lnga lon te/ slan chad kyang de bzhin du brtsi'o/ /de nas me pho 'brug gi lo la bru sha yul gyi bdun pa shib pe lcog ma tshal du stod kyi chos kyi gzhi 'dzin bande chos
kyi blo gros dang / zhang skyin sum rje la sogs pas btus pa'i dus su brtsis pa na lo nyis stong dgu brgya drug cu rtsa dgu lon/ de nas shing mo glang gi lo la gtsang
dang g.yon ru btsan po/ khri dpal 'khor btsan gtsang la stod grom pa'i lha rtse na bzhugs nas yab kyi 'ded mdzad pa'i dus na brtsis pas/ sum stong sum cu so brgyad lon no/
/de'i dus na rgyal po mgon spyon 'phan yul brag mkhar na bzhugs so/ /chu pho 'brug gi lo la lcog ma yul gyi sbed sgeg mo zer mkhar du stod smad kyi yab mched gdan 'dzom
pa'i dus su mol pa chen mo mdzad tum yul pa rgang gi dben pa gsar du btsugs pa'i dus su brtsis pa na lo sum stong chig brgya nyi shu rtsa lnga lon no/ /de nas me mo 'brug
gi lo la lha bla ma yab sras dben gnas sa sgam byams srin gling du zhal 'dzom/ lha sras gcung lha 'khor rab tu byung / gu ge yul na gnas pa'i bangs zhang zhung gi chems
kyi 'khos chen po mdzad pa'i dus su brtsis pa la lo sum stong chig brgya bzhi bcu zhe dgu lon te/ slan chad kyang de bzhin du brtsi'o/ /de ltar brtsis ba las lo bzhi bskyed
pa ni rgya gar gyi rgyal po rnams kyis brtsis pa dang / rgyal po khri gtsug de man chad ka ma la shI las bsam yas su brtsis pa dang mthun/ de nas lcags pho byi lo la
khri gtsug ldai btsan nongs phan chad lo bcu dgu bsnan/ de nas dan tig tu me mo glang lo la slob

dpon rin po ches mdzod bshad pa'i dus su lo brgya so drug bsnan/ de nas chu pho 'brug gi lo la cog ro shes rab 'byung gnas kyis mngon par byang chub pa'i rgyud bshad pa'i dus
su lo bco lnga bsnan/ de nas shing mo yos kyi lo la ba ri chos kyi grags pas 'bum TIka bshad pa'i dus su lo nyi shu rtsa gsum bsnan/ de nas sa pho 'brug gi lo la btsun
pa tshul khrims 'byung gnas kyis stod lung du spyod 'jug bshad pa'i dus su lo bcu gsum bsnan/ de nas paNNi ta dI paM ka ra shrI dznyA nas bsam yas 'on cang rdor gshegs pa'i
dus su dbu tshal dga' ldan byang chub sgron gyi gtsug lag khang du brtsis pa'i dus su lo so brgyad bsnan/ de rnams dril bas lo sum stong chig brgya dgu bcu rtsa lnga
lon no/ /ldai btsan gyis brtsis pa ni mthun/ mang yul nas bande chos kyi blo gros kyis brtsis pa man chad ma mthun pa gzhung snga ma btsan par byas so/ /de nas stod du mnga'
bdag 'od ldai btsan gyis btsan po khri bkra shis lde phyag nas spyan drangs pa'i tshe/ stod kyi chos nyan pas ra sa 'dzim du brtsis pa na lo sum stong chig brgya dgu
bcu tham pa lon no/ /de nas sa mo glang gi lo la lo tsA ba chen po blo ldan shes rab 'das te/ lcags pho stag gi lo la 'du ba chen po byas pa'i dus su brtsis pa na lo sum
stong nyis brgya bzhi bcu rtsa gsum lon no/ /de nas me mo phag gi mjug la gung thang na la rtse gnas po che'i gtsug lag khang du dpal sa skya pa chen po'i sras kyi thu bo
mi 'phrogs pa'i blo gros can mkhas pa chen po bsod nams rtse mo zhes bya bas chos la 'jug pa'i sgo zhes bya ba'i bstan bcos chen po mdzad de/ de'i dus su phag gi lo 'di
yar bcad sangs rgyas mya ngan las 'das nas lo sum stong sum brgya tham pa lon no/ /gzhan zhig 'di bas lo gsum gyi mang bar brtsi ba ni lo'i ming mi mthun pas mgo 'khrugs
pa yin pas ma dag par shes par bya'o/ /de nas gtsang la stod grom pa sa skya'i dgon par chos kyi rje rje btsun chen po bde ba can du gshegs pa'i dus su/ me pho byi ba'i lo
la phyogs kyi mkhas pa rnams spyan drangs nas chos kyi 'khor lo chen po bskor/ bshad pa dang 'bel gtam gyi grwa chen po

ni btsugs/ sde snod mtha' dag gtan la 'bebs pa'i dga' ston chen po mdzad pa'i tshe/ me pho byi ba'i lo rgyal gyi zla ba'i tshes bco lnga la gso sbyong byas pa'i dus su/ dge
slong stong phrag lhag cig tshogs pa'i dus su/ shAkya'i dge slong kun dga' rgyal mtshan dpal bzang po zhes bya bas dus bzangs kyi mdo dang / so sor thar pa'i mdo shin tu
dag par bton nas sangs rgyas kyi bstan pa la byi dor byas pa'i dus su brtsis pa na me pho byi ba'i lo 'di yan chad la de bzhin gshegs pa mya ngan las 'das nas lo sum stong
sum brgya lnga bcu tham pa lon no/ /slan chad kyang shes ldan rnams kyis 'di bzhin du brtsis shig /dus 'di la rgya gar na nyan thos sendha pa rnams dus brjod pa'i tshe
mya ngan las 'das nas lo 'di song brtsi ba cig yod/ de'i lugs la lo stong phrag gcig dang bdun brgya dang lnga bcu lhag cig lon zer ba de ni/ ma ga dha'i byang chub chen
po'i sku gzugs de slob dpon mtho btsun grub rje dang bde byed bdag pos mdzad par bzhed nas tsandan gyi lde gu spungs pa na/ rang byung du byung ba'i dus de nas bzung nas
lo tshigs la 'khrul nas mya ngan las 'das nas lo 'di song zhes brtsis la/ de'i rjes su 'brangs nas deng sang rgya gar gyi paNDi ta phal cher yang de ltar zer la/ kha che
paNDi ta chen po sdom brtson bsod snyoms pa'i zhal snga nas kyi dpal sa skyar lcags pho rta'i lo la dbyar gnas pa'i tshe brtsis pas mya ngan las 'das nas lo stong phrag
gcig dang bdun brgya lnga bcu rtsa gsum song la/ de slan chad sangs rgyas kyi bstan pa lo sum stong nyis brgya dang bzhi bcu zhe drug gnas so zhes pa yang nyan thos sendha
pa sngon du sgrogs pa'i gtam rgyud la brten nas rang gi rtog dpyod ma mdzad par zad pas 'di la yid brtan par mi bya'o/ /de dag mi 'thad pa'i tshul chos rje sa skya pa nyid
kyi zhal snga nas 'di skad gsungs te/ sangs rgyas mya ngan

las 'das nas lo brgya na li yul byung ngo / /de bzhin gshegs pa mya ngan las 'das nas lo bye ba phrag lnga bcu rtsa bdun dang sa ya phrag bdun na sangs rgyas byams pa 'byung
ngo / shAkya thub pa mya ngan las 'das nas lo nyis stong lon pa na yul kau shAmbir bstan pa nub ces thos nas/ yul gzhan gyi bstan pa nam nub 'phags pa dge 'dun 'phel la
dris pa dang / zla ba'i snying pos zhus pa'i mdo las mya ngan las 'das nas lo nyis stong du gang zag gi shes pa'i rgyun la gnas so zhes pa dang / de nas ni nub bo/ /lo sum
stong ni chos gnas so zhes bya ba la sogs pa dang / bcom ldan 'das kyi lha mo dri ma med pa lung bsten pa las/ nga yongs su mya ngan las 'das nas lo nyis stong lnga brgya
nas gdong dmar can gyi yul du dam pa'i chos rgyas par 'gyur ro zhes bod kyi yul du chos 'byung bar lung bstan pa dang 'gal ba dang / gzhan yang 'phags pa klu sgrub la
sogs pa lung bstan pa'i lo grangs dang / rgyal po la sogs pa'i rabs brtsis pa dang / dam pa'i chos 'phel 'grib kyi rabs brtsis na mi 'thad ces gsungs te/ rgyas par yi ge
mangs pa'i 'jigs pas ma bris so/ /bdag kyang rje btsun sa skya pa chen po'i rjes su 'brangs te khas 'che'o/ /zhar la 'ongs pa gzhan yang yod mod kyi re zhig bzhag go /de
bzhin gshegs pa mya ngan las 'das nas lo bzhi brgya na 'phags pa klu sgrub byon nas lo drug brgya bzhugs te lo stong nas 'das/ de'i slob ma'i mchog rnams kyang 'das yun
ring mo zhig na slob dpon zla grags byung bar khong rang gi gzhung las byung / zla ba grags pa dang tsandra go mi dus mnyam/ de nas dus re zhig na seng ge bzang po dang ye
shes zhabs byon te/ ye shes zhabs kyis tsandra go mi'i lung bdag grub par 'jug par grags so/ /skabs kyi don chos rje'i rnam thar nyid kyang 'dir rgyas par ma spros te/
yi ger 'dri zhing phyogs kun tu sgrogs pa re zhig bdag la ma gnang ba'i phyir ro/ /'dir bshad pa la sgro skur med de/ de yang yun ring du brten pa'i

grogs po rnams dpang du gyur pa yin no/ /legs par bsams na 'di'i rnam par thar pa ngo mtshar ba skyed pa zhig go /de ltar rgyal sras chos tshul rgya mtsho'i gter/ /legs bsam
yon tan nor bu'i 'byung gnas pa/ /dpal ldan ting 'dzin klu dbang gis bsten pa'i/ /chos rje rgya mtsho'i gting mtha' ga la dpog /de lta mod kyi blo yi snyim pa yis/ /de
yi legs cha 'ga' tsam bdag gis 'thungs/ /'on kyang de la 'phel 'grib yod min yang / /skom pas gzir ba'i nye bar gdungs ba zhi/ /las kyi rgyun phyogs 'bab pa mngon gzhol ba/
/skye ba'i chu klung 'phen pa mi bzad pas/ /srid pa'i rgya mtsho gang du 'phangs pa na/ /bdag nyid chen pos rjes su 'dzin gyur cig /rgya mtsho'i gling du las kyis lus
grub pa'i/ /blo gros dkar ldan bla ma la gus pa'i/ /shAkya grags zhes bya bas gsol btab nas/ /brda sprod byed pa de yis sbyar ba yin/ /dpal ldan sa skya pa chen po de'i rnam
par thar pa thun mong du grags pa mdo tsam zhig sde snod 'dzin pa sa skya paNDi tas bsdus pa 'di re zhig rdzogs so//

